<html>
<head>
    <title>Italo Svevo - L'ultima sigaretta</title>
    <meta http-equiv="content-type" content="text/html; charset=utf-8" />
<style>
    p.normale {
        text-align:justify;
        font-size:12pt; 
        font-family:"Palatino Linotype";
        margin-bottom:0; 
        margin-top:0;
    }
</style>
</head>
<body>

<h1>L'ultima sigaretta</h1>
<h3>da "La coscienza di Zeno", capitolo 3, Italo Svevo</h3>

<p class="normale">Il dottore al quale ne parlai mi disse d’iniziare il mio lavoro con un’analisi 
storica della mia propensione al fumo:</p>
<p class="normale">– Scriva! Scriva! Vedrà come arriverà a vedersi intero.</p>
<p class="normale">Credo che del fumo posso scrivere qui al mio tavolo senz’andar a sognare su 
quella poltrona. Non so come cominciare e invoco l’assistenza delle sigarette tutte tanto 
somiglianti a quella che ho in mano.</p>
<p class="normale">Oggi scopro subito qualche cosa che più non ricordavo. Le prime sigarette ch’io 
fumai non esistono più in commercio. Intorno al 70 se ne avevano in Austria di quelle che venivano 
vendute in scatoline di cartone munite del marchio dell’aquila bicipite. Ecco: attorno a una di 
quelle scatole s’aggruppano subito varie persone con qualche loro tratto, sufficiente per 
suggerirmene il nome, non bastevole però a commovermi per l’impensato incontro. Tento di ottenere di 
più e vado alla poltrona: le persone sbiadiscono e al loro posto si mettono dei buffoni che mi 
deridono. Ritorno sconfortato al tavolo.</p>
<p class="normale">Una delle figure, dalla voce un po’ roca, era Giuseppe, un giovinetto della 
stessa mia età, e l’altra, mio fratello, di un anno di me più giovine e morto tanti anni or sono. 
Pare che Giuseppe ricevesse molto denaro dal padre suo e ci regalasse di quelle sigarette. Ma sono 
certo che ne offriva di più a mio fratello che a me. Donde la necessità in cui mi trovai di 
procurarmene da me delle altre. Così avvenne che rubai. D’estate mio padre abbandonava su una sedia 
nel tinello il suo panciotto nel cui taschino si trovavano sempre degli spiccioli: mi procuravo i 
dieci soldi occorrenti per acquistare la preziosa scatoletta e fumavo una dopo l’altra le dieci 
sigarette che conteneva, per non conservare a lungo il compromettente frutto del furto.</p>
<p class="normale">Tutto ciò giaceva nella mia coscienza a portata di mano. Risorge solo ora perché 
non sapevo prima che potesse avere importanza. Ecco che ho registrata l’origine della sozza 
abitudine e (chissà?) forse ne sono già guarito. Perciò, per provare, accendo un’ultima sigaretta e 
forse la getterò via subito, disgustato.</p>
<p class="normale">Poi ricordo che un giorno mio padre mi sorprese col suo panciotto in mano. Io, 
con una sfacciataggine che ora non avrei e che ancora adesso mi disgusta (chissà che tale disgusto 
non abbia una grande importanza nella mia cura) gli dissi che m’era venuta la curiosità di contarne 
i bottoni. Mio padre rise delle mie disposizioni alla matematica o alla sartoria e non s’avvide che 
avevo le dita nel taschino del suo panciotto. A mio onore posso dire che bastò quel riso rivolto 
alla mia innocenza quand’essa non esisteva più, per impedirmi per sempre di rubare. Cioè... rubai 
ancora, ma senza saperlo. Mio padre lasciava per la casa dei sigari virginia fumati a mezzo, in 
bilico su tavoli e armadi. Io credevo fosse il suo modo di gettarli via e credevo anche di sapere 
che la nostra vecchia fantesca, Catina, li buttasse via. Andavo a fumarli di nascosto. Già all’atto 
d’impadronirmene venivo pervaso da un brivido di ribrezzo sapendo quale malessere m’avrebbero 
procurato. Poi li fumavo finché la mia fronte non si fosse coperta di sudori freddi e il mio stomaco 
si contorcesse. Non si dirà che nella mia infanzia io mancassi di energia.</p>
<p class="normale">So perfettamente come mio padre mi guarì anche di quest’abitudine. Un giorno 
d’estate ero ritornato a casa da un’escursione scolastica, stanco e bagnato di sudore. Mia madre 
m’aveva aiutato a spogliarmi e, avvoltomi in un accappatoio, m’aveva messo a dormire su un sofà sul 
quale essa stessa sedette occupata a certo lavoro di cucito. Ero prossimo al sonno, ma avevo gli 
occhi tuttavia pieni di sole e tardavo a perdere i sensi. La dolcezza che in quell’età s’accompagna 
al riposo dopo una grande stanchezza, m’è evidente come un’immagine a sé, tanto evidente come se 
fossi adesso là accanto a quel caro corpo che più non esiste.</p>
<p class="normale">Ricordo la stanza fresca e grande ove noi bambini si giuocava e che ora, in 
questi tempi avari di spazio, è divisa in due parti. In quella scena mio fratello non appare, ciò 
che mi sorprende perché penso ch’egli pur deve aver preso parte a quell’escursione e avrebbe dovuto 
poi partecipare al riposo. Che abbia dormito anche lui all’altro capo del grande sofà? Io guardo 
quel posto, ma mi sembra vuoto. Non vedo che me, la dolcezza del riposo, mia madre, eppoi mio padre 
di cui sento echeggiare le parole. Egli era entrato e non m’aveva subito visto perché ad alta voce 
chiamò:</p>
<p class="normale">– Maria!</p>
<p class="normale">La mamma con un gesto accompagnato da un lieve suono labbiale accennò a me, 
ch’essa credeva immerso nel sonno su cui invece nuotavo in piena coscienza. Mi piaceva tanto che il 
babbo dovesse imporsi un riguardo per me, che non mi mossi.</p>
<p class="normale">Mio padre con voce bassa si lamentò:</p>
<p class="normale">– Io credo di diventar matto. Sono quasi sicuro di aver lasciato mezz’ora fa su 
quell’armadio un mezzo sigaro ed ora non lo trovo più. Sto peggio del solito. Le cose mi sfuggono.</p>
<p class="normale">Pure a voce bassa, ma che tradiva un’ilarità trattenuta solo dalla paura di 
destarmi, mia madre rispose:</p>
<p class="normale">– Eppure nessuno dopo il pranzo è stato in quella stanza.</p>
<p class="normale">Mio padre mormorò:</p>
<p class="normale">– È perché lo so anch’io, che mi pare di diventar matto!</p>
<p class="normale">Si volse ed uscì.</p>
<p class="normale">Io apersi a mezzo gli occhi e guardai mia madre. Essa s’era rimessa al suo 
lavoro, ma continuava a sorridere. Certo non pensava che mio padre stesse per ammattire per 
sorridere così delle sue paure. Quel sorriso mi rimase tanto impresso che lo ricordai subito 
ritrovandolo un giorno sulle labbra di mia moglie.</p>
<p class="normale">Non fu poi la mancanza di denaro che mi rendesse difficile di soddisfare il mio 
vizio, ma le proibizioni valsero ad eccitarlo.</p>
<p class="normale">Ricordo di aver fumato molto, celato in tutti i luoghi possibili. Perché seguito 
da un forte disgusto fisico, ricordo un soggiorno prolungato per una mezz’ora in una cantina oscura 
insieme a due altri fanciulli di cui non ritrovo nella memoria altro che la puerilità del vestito: 
Due paia di calzoncini che stanno in piedi perché dentro c’è stato un corpo che il tempo eliminò. 
Avevamo molte sigarette e volevamo vedere chi ne sapesse bruciare di più nel breve tempo. Io vinsi, 
ed eroicamente celai il malessere che mi derivò dallo strano esercizio. Poi uscimmo al sole e 
all’aria. Dovetti chiudere gli occhi per non cadere stordito. Mi rimisi e mi vantai della vittoria. 
Uno dei due piccoli omini mi disse allora:</p>
<p class="normale">– A me non importa di aver perduto perché io non fumo che quanto m’occorre.</p>
<p class="normale">Ricordo la parola sana e non la faccina certamente sana anch’essa che a me doveva 
essere rivolta in quel momento.</p>
<p class="normale">Ma allora io non sapevo se amavo o odiavo la sigaretta e il suo sapore e lo stato 
in cui la nicotina mi metteva. Quando seppi di odiare tutto ciò fu peggio. E lo seppi a vent’anni 
circa. Allora soffersi per qualche settimana di un violento male di gola accompagnato da febbre. Il 
dottore prescrisse il letto e l’assoluta astensione dal fumo. Ricordo questa parola <i>assoluta</i>!<i>
</i>Mi ferì e la febbre la colorì: Un vuoto grande e niente per resistere all’enorme pressione che 
subito si produce attorno ad un vuoto. Quando il dottore mi lasciò, mio padre (mia madre era morta 
da molti anni) con tanto di sigaro in bocca restò ancora per qualche tempo a farmi compagnia. 
Andandosene, dopo di aver passata dolcemente la sua mano sulla mia fronte scottante, mi disse:</p>
<p class="normale">– Non fumare, veh!</p>
<p class="normale">Mi colse un’inquietudine enorme. Pensai: «Giacché mi fa male non fumerò mai più, 
ma prima voglio farlo per l’ultima volta». Accesi una sigaretta e mi sentii subito liberato 
dall’inquietudine ad onta che la febbre forse aumentasse e che ad ogni tirata sentissi alle tonsille 
un bruciore come se fossero state toccate da un tizzone ardente. Finii tutta la sigaretta con 
l’accuratezza con cui si compie un voto. E, sempre soffrendo orribilmente, ne fumai molte altre 
durante la malattia. Mio padre andava e veniva col suo sigaro in bocca dicendomi:</p>
<p class="normale">– Bravo ! Ancora qualche giorno di astensione dal fumo e sei guarito!</p>
<p class="normale">Bastava questa frase per farmi desiderare ch’egli se ne andasse presto, presto, 
per permettermi di correre alla mia sigaretta. Fingevo anche di dormire per indurlo ad allontanarsi 
prima.</p>
<p class="normale">Quella malattia mi procurò il secondo dei miei disturbi: lo sforzo di liberarmi 
dal primo. Le mie giornate finirono coll’essere piene di sigarette e di propositi di non fumare più 
e, per dire subito tutto, di tempo in tempo sono ancora tali. La ridda delle ultime sigarette, 
formatasi a vent’anni, si muove tuttavia. Meno violento è il proposito e la mia debolezza trova nel 
mio vecchio animo maggior indulgenza. Da vecchi si sorride della vita e di ogni suo contenuto. Posso 
anzi dire, che da qualche tempo io fumo molte sigarette... che non sono le ultime. Sul frontispizio 
di un vocabolario trovo questa mia registrazione fatta con bella scrittura e qualche ornato:</p>
<p class="normale">«Oggi, 2 Febbraio 1886, passo dagli studii di legge a quelli di chimica. Ultima 
sigaretta! !».</p>
<p class="normale">Era un’ultima sigaretta molto importante. Ricordo tutte le speranze che 
l’accompagnarono. M’ero arrabbiato col diritto canonico che mi pareva tanto lontano dalla vita e 
correvo alla scienza ch’è la vita stessa benché ridotta in un matraccio. Quell’ultima sigaretta 
significava proprio il desiderio di attività (anche manuale) e di sereno pensiero sobrio e sodo.</p>
<p class="normale">Per sfuggire alla catena delle combinazioni del carbonio cui non credevo ritornai 
alla legge. Pur troppo! Fu un errore e fu anch’esso registrato da un’ultima sigaretta di cui trovo 
la data registrata su di un libro. Fu importante anche questa e mi rassegnavo di ritornare a quelle 
complicazioni del mio, del tuo e del suo coi migliori propositi, sciogliendo finalmente le catene 
del carbonio. M’ero dimostrato poco idoneo alla chimica anche per la mia deficienza di abilità 
manuale. Come avrei potuto averla quando continuavo a fumare come un turco?</p>
<p class="normale">Adesso che son qui, ad analizzarmi, sono colto da un dubbio: che io forse abbia 
amato tanto la sigaretta per poter riversare su di essa la colpa della mia incapacità? Chissà se 
cessando di fumare io sarei divenuto l’uomo ideale e forte che m’aspettavo? Forse fu tale dubbio che 
mi legò al mio vizio perché è un modo comodo di vivere quello di credersi grande di una grandezza 
latente. Io avanzo tale ipotesi per spiegare la mia debolezza giovanile, ma senza una decisa 
convinzione. Adesso che sono vecchio e che nessuno esige qualche cosa da me, passo tuttavia da 
sigaretta a proposito, e da proposito a sigaretta. Che cosa significano oggi quei propositi? Come 
quell’igienista vecchio, descritto dal Goldoni, vorrei morire sano dopo di esser vissuto malato 
tutta la vita?</p>
<p class="normale">Una volta, allorché da studente cambiai di alloggio, dovetti far tappezzare a mie 
spese le pareti della stanza perché le avevo coperte di date. Probabilmente lasciai quella stanza 
proprio perché essa era divenuta il cimitero dei miei buoni propositi e non credevo più possibile di 
formarne in quel luogo degli altri.</p>
<p class="normale">Penso che la sigaretta abbia un gusto più intenso quand’è l’ultima. Anche le 
altre hanno un loro gusto speciale, ma meno intenso. L’ultima acquista il suo sapore dal sentimento 
della vittoria su sé stesso e la speranza di un prossimo futuro di forza e di salute. Le altre hanno 
la loro importanza perché accendendole si protesta la propria libertà e il futuro di forza e di 
salute permane, ma va un po’ più lontano.</p>
<p class="normale">Le date sulle pareti della mia stanza erano impresse coi colori più varii ed 
anche ad olio. Il proponimento, rifatto con la fede più ingenua, trovava adeguata espressione nella 
forza del colore che doveva far impallidire quello dedicato al proponimento anteriore. Certe date 
erano da me preferite per la concordanza delle cifre. Del secolo passato ricordo una data che mi 
parve dovesse sigillare per sempre la bara in cui volevo mettere il mio vizio: «Nono giorno del nono 
mese del 1899». Significativa nevvero? Il secolo nuovo m’apportò delle date ben altrimenti musicali: 
«Primo giorno del primo mese del 1901». Ancor oggi mi pare che se quella data potesse ripetersi, io 
saprei iniziare una nuova vita.</p>
<p class="normale">Ma nel calendario non mancano le date e con un po’ d’immaginazione ognuna di esse 
potrebbe adattarsi ad un buon proponimento. Ricordo, perché mi parve contenesse un imperativo 
supremamente categorico, la seguente: «Terzo giorno del sesto mese del 1912 ore 24». Suona come se 
ogni cifra raddoppiasse la posta.</p>
<p class="normale">L’anno 1913 mi diede un momento d’esitazione. Mancava il tredicesimo mese per 
accordarlo con l’anno. Ma non si creda che occorrano tanti accordi in una data per dare rilievo ad 
un’ultima sigaretta. Molte date che trovo notate su libri o quadri preferiti, spiccano per la loro 
deformità. Per esempio il terzo giorno del secondo mese del 1905 ore sei! Ha un suo ritmo quando ci 
si pensa, perché ogni singola cifra nega la precedente. Molti avvenimenti, anzi tutti, dalla morte 
di Pio <span lang="EN-US">IX </span>alla nascita di mio figlio, mi parvero degni di essere 
festeggiati dal solito ferreo proposito. Tutti in famiglia si stupiscono della mia memoria per gli 
anniversarii lieti e tristi nostri e mi credono tanto buono!</p>
<p class="normale">Per diminuirne l’apparenza balorda tentai di dare un contenuto filosofico alla 
malattia dell’ultima sigaretta. Si dice con un bellissimo atteggiamento: «mai più!». Ma dove va 
l’atteggiamento se si tiene la promessa? L’atteggiamento non è possibile di averlo che quando si 
deve rinnovare il proposito. Eppoi il tempo, per me, non è quella cosa impensabile che non s’arresta 
mai. Da me, solo da me, ritorna.</p>

<br><br>
<div style="text-align:right"><a href="http://www.classicitaliani.it/svevo/svevo_coscienza_3.htm" target="_blank">Fonte</a></div>



</body>
</html>